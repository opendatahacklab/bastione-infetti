# IT-Folks a sostegno del Bastione degli Infetti

Il Bastione degli Infetti è parte del complesso difensivo della città di Catania risalente al 1500. Ultimata la sua funzione difensiva, assunse il ruolo di ricovero per i lebbrosi e sanatorio. Da qui la sua denominazione attuale. Da svariati anni il Bastione è sottratto all’incuria e all’illegalità da alcuni cittadini residenti nel quartiere dove il Bastione ricade, che si sono costituiti nel Comitato Antico Corso.  Oltre ad aver reso il Bastione nuovamente fruibile e visitabile, gli amici del Comitato con l’aiuto di altre associazioni lo restituiscono quotidianamente alla cittadinanza organizzandovi frequentemente eventi di carattere culturale aperti a tutti.

Per il secondo anno consecutivo il Comitato Antico Corso ha deciso di iscrivere il Bastione al concorso [I Luoghi del Cuore](http://iluoghidelcuore.it/) del Fondo Ambiente Italiano (FAI), anche alla luce dei 10.100 voti ottenuti nell’edizione precedente. 

Poiché riteniamo che iniziative di liberazione e riappropriazione come quella portata avanti dai cittadini del Comitato Antico Corso vadano incoraggiate e sostenute, auspicandoci che si moltiplichino e che favoriscano la nascita di reti sociali di collaborazione, abbiamo deciso di sostenere il Bastione nella partecipazione al concorso del FAI per quelle che sono le nostre capacità e possibilità.
